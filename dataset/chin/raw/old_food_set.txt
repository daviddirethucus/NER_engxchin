旺角 #牛肉點心 專門店 尋晚打風之夜喺旺角嘢食，隨機入咗呢間牛肉點心小店 主打牛肉點心，除咗山竹牛肉球，仲有牛肉燒賣、脆皮沙嗲牛肉包、免治牛肉腸粉、太陽蛋牛肉飯等.睇OpenRice先見到負評都唔少，主要針對服務態度同埋食物普通。服務方面就正正常常冇乜特別，不過食物質素冇乜記憶點就真嘅，個人覺得最好食係粟米煎牛餅、裏面有粒粒粟米，口感幾爽脆。另外竹炭熔岩奶皇包都唔錯。反而牛肉點心牛肉味唔算好重，味道唔差嘅，但就唔算好驚喜！特別係沙嗲牛肉包同想像中有落差，沙嗲味唔係好重，餡料比較少。食咗6款點心，連茶介兩個人$227

留言玩Giveaway免費打邊爐。旺角新開 #無限時火鍋放題 一個價錢任坐唔嬲，食幾個鐘都得～ 而且比旺角其他放題舒適闊落有好多卡位，唔會好迫好侷促。價錢分為分三個級別套餐，在於牛肉級別唔同火鍋配料一樣。正價時段最平套餐$308、之後$408、$508，全部均無限時，7:30前離座或9:30後入座再平啲，星期五六日公眾假期每位+$10。主打台式藥膳湯底，提供16款鴛鴦鍋另外+$48！揀咗藥膳椰子雞麻辣牛肉。湯底非常足料大大嚿肉，唔使點調味料都好夠味藥材包括當歸、紅棗杞子、黨參等。火鍋放題分為三個級別價錢：牛肩胛肉 $308。極上牛頸脊 $408。極上霜降牛小排 $508。最高級嗰個就會包晒3款牛肉，連埋西班牙伊比利亞黑毛豬，肉類及火鍋配料都好快送到，牛肉脂肪均勻肉質軟滑，唔會太薄身，同麻辣湯最夾。就算最平套餐嘅牛肉質素都好好！火鍋配料自助QR code落單，選擇豐富，包含海蝦、蜆等海鮮。必食自家製嘅餃子，例如韭菜餃、粟米豬肉、黑松露芝士。餐廳仲提供多款台式丸及配料，其他地方比較少見，例如爆漿濃芝牛丸、蘑菇芝士堡，黑松露墨魚滑都係必食！每枱仲會送一碟鹹蛋黃炸魚皮，有四款口味shake shake粉同紙袋，Shake埋響鈴都仲得。飲品可以去自助區自己拎，有自家冷泡茶、冬瓜茶、烏梅湯。最後每人包一杯高級雪糕/甜筒，Dryer’s 甜筒都有得揀

呢間位於佐敦渡船角嘅糖水店，一直都好想食，前幾日終於有機會去咗除咗多款港式糖水，仲有好多特色小食、炒粉麵，例如混醬腸粉、狗仔粉、雞翼尖、蜆肉碗仔翅、XO醬蘿蔔糕等等，啱晒糖水宵夜直落 朱古力燒賣 $28 小店提供多款口味燒賣，其他仲有亂咁嚟燒賣(乜都炒埋一碟）、熱浪風味燒賣、蒜蓉麻辣燒賣等～本身覺得朱古力燒賣好獵奇，但又想試吓係點燒賣熱辣辣炸起，外皮脆身，上面淋滿朱古力醬同撒咗少少砂糖～食落去又唔會好奇怪，可能因為燒賣係炸嘅，煙煙韌韌同朱古力味都幾夾個人覺得唔使放砂糖都得，加咗就甜咗啲 薄荷朱古力西米露 $40 分為杯裝或者堂食碗裝，杯裝就係飲嘅、額外加咗少少爆谷有啲似薄荷朱古力溶咗嘅版本，味道都唔錯，西米大大粒都係綠色嘅啱晒夏天享用！不過論驚喜程度，一定唔及朱古力燒賣。

呢間西餐廳位於銅鑼灣希雲街，環境走歐陸木系風格，夜晚燈光比較暗幾有情調啱晒朋友gathering或者情侶慶祝主打多款精緻西餐，唔想諗嘅可以嗌$398四道菜晚餐，2人同行88折！OpenRice仲有得平啲預購，$390/位包晒四道菜晚餐、連打卡3D拉花咖啡頭盤餐湯頭盤二選一，分別係香煎北海道刺身級帶子、香煎法國鵝肝配多士！阿祖揀咗帶子，北海道帶子厚肉爽甜，配埋紅酒莓香泡沫同薄荷油，簡單嘅調味唔會遮蓋本身鮮甜味道。阿祖唔食鵝肝，就不方便評論啦餐廳可以揀蘑菇忌廉湯月海鮮湯，每樣要咗份，蘑菇打到溶身更湯非常杰身，不過講特別一定係海鮮湯，裏面嘅魷魚都好新鮮主菜甜品。主菜提供7款選擇，例如扁意粉、意大利飯、牛扒、保濕豬鞍斧頭扒，同朋友揀咗海膽忌廉汁卡邦尼溫泉蛋扁意粉勃根她燉和牛牛面頰非常推介牛面頰，肉質非常軟腍，唔使特別咬都食到配以華盛頓燒汁及意式玉米糕，玉米糕質地有啲似炸咗嘅番薯～另外意粉醬汁海膽味道都突出，不過配菜就唔係好豐富，如果加返幾片海膽就開心啲甜品每日都唔同，當日係馬卡龍～咖啡拉花及飲品四道菜晚餐包埋任何冇酒精飲品，你可以加錢轉特飲！打卡啲嘅可以試吓玫瑰熔岩可可，店員會即場倒入朱古力、拎嘢飲滿瀉形成熔岩效果另外餐廳亦有駐場咖啡師為客人提供3D/2D咖啡拉花，有抹茶、黑芝麻同朱古力飲品底可以揀

網上見到新開咗間日式昭和風打卡餐廳，約朋友去試吓～記得呢個位上手係間西餐，咁快就唔同咗店舖以日本昭和商店街作為主題，門口有個類似小丸子動畫裏面嘅零食檔攤，裏面有啲懷舊遊戲機、街燈等菜式方面主打日式西餐，招牌菜甲羅燒收工pizza亦有甜品、特飲。以下價錢係午餐價格～炸軟殼蟹明太子手工意粉 $138 午餐送餐湯同支裝可樂，+$38有特色小食、+$48有甜品。意粉質素同預期中差唔多，明太子忌廉醬汁都夠味同較多，好食嘅但唔算太大驚喜見晚餐嗰個係寫住真. 甲羅燒pizza，就會有埋成個蟹蓋，但lunch就冇pizza裏面有蟹肉同蟹柳，配菜冇乜特別，但pizza皮幾驚艷，烤得香口口感煙韌，唔係成舊粉頭或者硬實實體嗰種刨冰 $98手機落單嘅時候見到冇寫口味，應該係每日都唔同，當日係桃味上面插着鯛魚燒餅，下面有雪糕、桃味綿綿冰，最底有類似芝士蛋糕質地嘅甜點旁邊有兩粒麻糬，但麻糬比較實麻麻地。刨冰有啲似思樂冰嗰隻質地，桃味都算OK，兩個人share份量啱啱好

屯門虹橋出名多嘢食，淨係出名嘅甜品店都有三間其中呢間主打多款特色口味梳乎厘班戟！仲有各款糖水特飲，亦提供炸物小食及咸食窩夫。小店繁忙時間可能會等長少少～好欣賞支持嚟嘅餐牌都係手寫，好有心機.泰國珍珠奶茶梳乎厘班戟 $70 餐廳嘅班戟口味都幾特別，其他選擇有阿華田朱古力、提拉米蘇、焦糖脆皮香蕉、榴槤等等梳乎厘即叫即整、上枱時已經見到震揗揗，口感鬆軟Q彈，夠空氣感，最緊要唔會乾身！美中不足就係外型唔算好挺身～泰式奶茶唔會好甜，珍珠質地煙靭，仲會配埋意大利雪糕另外+$6-$16額外自選配料，加咗$9要芋圓。脆辣蜜糖芥末炸雞窩夫 $70，除咗窩夫甜點，餐廳亦提供鹹食選擇，其他口味仲有豬柳強、牛油果煎蛋、滑蛋蒲燒鰻魚窩夫賣相非常吸引、有啲似漢堡型窩夫，中間嘅炸雞新鮮炸起外脆內軟、保留肉汁下面有炒蛋，可以自行加多啲蜜糖芥末醬。綠茶河 $45，為餐廳嘅河粉系列，裏面包括綠茶牛奶、河粉、芋圓、紅豆同綠茶麻糬不過當日冇晒綠茶麻糬，就用咗小丸子代替！好鍾意餐廳嘅河粉，爽滑得來帶點煙靭口感，唔係一咬就斷嗰啲，煙靭控一定要試。甜品意外呢度仲有多款特飲，店長推薦港式一杯杯系列，有啲似以前許留山嘅配搭～揀咗伍號$45，芒果汁底配以豆腐花、芒果肉、芒果星星同寒天晶球，有啲似飲得嘅芒果豆腐花

想喺旺角平平哋食餐飯，可以考慮吓呢間喺女人街埋邊嘅車仔麵店環境都算乾淨，最緊要價錢唔貴，$29已經有一餸一麵，$32三個淨餸！最特別係餐廳提供埋自選餸菜酸辣粉、麻辣燙。車仔麵，一餸一麵$29，再叫多個餸+$8，自選豬骨清湯+腩汁/滷水汁/冬菇汁～重口味嘅阿祖鍾意呢度嘅湯底夠濃，一定要加埋餐廳自家秘製辣醬，有得自選辣度，令香味提升不少配料方面嗌咗蘿蔔、豬紅、蠔油冬菇、雞翼尖、牛腩牛筋，最鍾意佢哋嘅蠔油冬菇、軟腍入味夠滑。粉麵方面除咗一般油麵、粗麵幼麵，薯粉同烏冬都唔使額外再加錢，酸辣粉/麻辣燙。之前都食過餐廳嘅酸辣粉，味道都唔錯，一餸一麵 $34，有得自選辣度！酸辣粉會配埋榨菜、芫荽、花生，可以好似車仔麵咁叫餸，當然薯粉就最夾。睇OpenRice有人話湯底唔夠味，但個人覺得都OK，而且冇咁油膩；麻辣燙相對燙好多。配菜方面點咗雞翼、豆卜、豬皮、紅腸、魚腐、魚皮餃，都係每款+$8

呢間台灣菜有三間分店，荃灣路德圍係總店！提供多款台式滷肉飯、牛肉麵、蛋餅、炸物小食、芋圓糖水等等荃灣店推出$1鹽酥雞優惠，夜晚惠顧任何食品加$1就有鹽酥雞一客。主菜，之前食過佢哋嘅大雞排、排骨滷肉飯便當質素都不錯，最近新推出蚵仔魯肉飯$58蚵仔份量都幾多、脹卜卜飽滿不乾身，魯肉醬汁亦都夠撈晒成個飯，仲有半隻蛋、椰菜絲、榨菜等等令整體更豐富。另外仲叫咗真台客牛肉麵 $66，湯底甘甜牛肉份量都OK，但個人覺得有少許油膩。炸物小食，餐廳新出拉絲三重起司蛋餅 $42，面層嘅芝士煎至脆皮、裏面亦有芝士拉絲可以額外加粟米、肉鬆等等。多啲人嘅可以嗌一個炸物拼盤$66，包含鹽酥雞＋炸芋丸＋甜不辣＋四季豆＋雞肉卷，特別鍾意食餐廳嘅甜不辣，外脆裏面煙靭仲有香港少有嘅酥炸杏鮑菇$30，脆皮夠薄裏面爆汁。甜品，本身想試吓滑嫩QQ三色布丁$30不過當日冇晒布丁，變咗做仙草裏面有芋圓、珍珠同紅豆～另外叫咗份黑糖花生麻糬$42，麻糬裏面有花生餡料，但個人覺得太甜，而家只要留言玩遊戲，就有機會贏取餐廳台客必食套餐$78，包括自選配菜滷肉飯+黑糖珍珠鮮奶，總共8個名額！留言次數不限，留言越多越大機會中獎～
